---
layout: post
title: Due pasti
featured-img: fish
categories: italiano prose
---

Lo scorgo davanti alla pizzeria che mi sorride. Lo abbraccio. Dall'inizio dell'adolescenza le spalle gli spuntano in fuori, magre, larghe.

\- Stai ancora facendo la tua dieta di appendini[^appendini]?

Ride. La battuta è vecchia. La pizza non è un granché. Anzi, è pessima, soprattutto se la confronto con quelle a cui mi ero abituato negli ultimi tempi a Lisbona. 

Ha preso trenta. Secchione. Vuole andarsene, trovare anche lui una casa a Milano, come avevo fatto io quindici anni fa. Gli dico che fa bene. I nostri vecchi stanno perdendo colpi. 

\- Già da un po'.

\- Il libro?

Il libro è fermo. L'ho preso in mano qualche giorno fa e per metà è da buttare. Non glielo dico ma ne ho in mente un altro che comincia con un ragazzino che vede alla tele l'attacco alle torri gemelle e si mette a suonare la chitarra. Poi c'è un uomo e infine un bambino.

\- Penso sarebbe figo scrivere la storia di papà.

Deve aver ragione, ma ogni volta che provo a parlarci per mettere insieme i pezzi ne esce un disastro. Frasi in cui è impossibile discernere il soggetto dall'oggetto, tempi verbali in libertà ("io ero Roma, quella lì di villa ministro, io andato via mio paesano - lui itigato con me, poi andato fare pace padrone"). 

\- Peccato che ci siano solo fonti contrastanti sull'argomento... - ammicco. Non credo di essere triste.

*Sunt minga bon*. Fossi buono abbastanza metterei insieme qualcosa alla Hemingway o alla Celine, qualcosa di eroico. Il viaggio di *appà* sarebbe più facile scriverlo alla Jack London, un narratore in terza persona che racconta le vicissitudini di un essere senza pensieri.

Per il caffè ci raggiunge la zia che partirà anche lei tra qualche ora. 

Non mi ricordavo più che Milano ad Agosto si svuota completamente. Gli stessi messaggi su chat diverse: "Torno il 20", "Parto domenica", "Sono via... ma quanto ti fermi? Vieni a trovarmi in Liguria!"

Quanto mi fermo?

Riesco almeno a vedere V. Ci troviamo in centro per l'inaugurazione dell'*Apple Store* in piazza Liberty. Se non fosse sufficiente la mia antipatia per un'azienda che spaccia coperchi copriscrivanie in metallo opaco come se fossero soma, ci hanno pure messo un tipo in mutandoni bianchi che muggisce dentro l'auto-tune. *Trap*. *Trapos*, in portoghese.

Non è sola, ma io sono convalescente e in viaggio. Mentre ci aggiorniamo sulle rispettive cartelle cliniche, sorrido. Capisce, almeno in parte, cosa succede.

Ceniamo due isolati più in giù. E. - l'amico siciliano - ci racconta come si compra il pesce per fare le grigliate al paese suo:

\- Tu ti metti al porto, dove arrivano i pescatori. Però i pescatori il pesce lo vendono a cassette: una cassetta di gamberi, mezzo pesce spada... Quindi tu arrivi prima e trovi tutto questo movimento di persone che cercano di accordarsi per smezzare una cassetta. Finisce che mangi da scoppiare e spendi al massimo venti euro a testa.

Ho preso un piattino di verdure bollite. Le due zuppe di miso sorbite a metà pomeriggio mi hanno rivoltato il secondo cervello. Vino bianco appena un sorso per brindare, che tra la peristalsi, il carattere depressivo e gli effetti nocivi sulla meditazione - meglio evitare. Però una lacrima sale lo stesso quando mi rendo conto di dove mi trovo, qui dietro al Duomo, che se lo passo e scendo senza confini - più o meno - mi ritrovo i fori e poi le spiagge e gente che tratta con i pescatori al porto e parla la mia stessa lingua. Più o meno. *E pluribus unum*.

Le verdure costavano otto euro. Ne pago venti e mezzo perchè gli altri si sono gentilmente accollati il vino. Forse anche i verdurai vendono solo a cassetta e il *maître* deve andare giù presto all'idroscalo a mercanteggiare con i cacciatori di cavolfiori e combattersi le melanzane con le parmiggianerie. In India la decima mucca che ti passa davanti per strada non fa più specie. Alla fine sono cinquanta centesimi di differenza rispetto alla grigliata di pesce di porto siculo, e poi c'è la crisi. Guardi che la carta è *contactless*. 

Oggi passo cinque ore accanto a mio padre a battagliare con la fibra ottica a manovella che non supera 0.3Mb/s in upload. M'incazzo lievemente. Esco a pranzo.

Solo a scendere gli ultimi tornanti verso il lago decido di non lasciare passare altro tempo. C'è un altro *trappeur* alla radio. Continua a non piacermi e mi commuovo. La statale passa in mezzo ai campi e in fondo si vedono i boschi.

\- Pà, come si dice "domani" nella tua lingua?

\- *Naalaikku*.

[^appendini]: *Grucce*
