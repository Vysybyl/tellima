---
layout: post
title: Note sull'etica
featured-img: lago-inverno
categories: italiano prose philosophy
---

Esiste l'idea che il male sia connaturato alla natura umana. 

Di certo compiere un atto gretto, meschino o egoista è qualcosa che si presenta mille volte tutti i giorni nella vita di tutti, ma proprio per questo tutti hanno mille volte al giorno l'occasione di *non* compiere un tale atto. Di fare, piuttosto, un gesto d'amore.

Consideriamo un qualsiasi atto d'amore; non un gesto immaginato ma uno reale, anche piccolo, che faccia parte della nostra vita. Osserviamolo. Ci renderemo conto che gli atti d'amore non sono mai perduti. Essi rimangono, a volte nascosti come semi d'inverno, e così nascosti possono attraversare generazioni e grandi distanze geografiche. Ogni carezza, ogni abbraccio, ogni dono fatto con attenzione, ogni lacrima consolata o parola affettuosa, ogni sforzo o sacrificio fatto con abnegazione e senza calcolo a beneficio di un altro... Tutto ciò rimane e si moltiplica attraverso l'umanità.

Certo, anche le ferite rimangono e anche gli atti d'odio si possono moltiplicare. Non saranno forse entrambi, amore e odio, due componenti indissolubili della natura umana?

Per rispondere a ciò, immaginiamo di fare il seguente esperimento:

Diamo a ciascuno del cibo nutriente che non sia ottenuto attraverso la sofferenza di altri o l'impoverimento del pianeta. Diamo a ciascuno un riparo, un letto confortevole. Diamo a ciascuno il tempo necessario per svolgere le proprie attività secondo i suoi ritmi naturali. Diamo a ciascuno, non la sicurezza del proprio futuro - poiché non esiste una tal cosa - ma gli insegnamenti necessari a vivere nel presente e a non preoccuparsi troppo del domani.

Diamo a ciascuno la possibilità di esprimersi, di studiare, di sperimentare, di conoscere.

Diamo a ciascuno la possibilita di incontrarsi e di separarsi. 

Diamo a ciascuno la certezza che se cadrà malato, sarà circondato d'affetto e curato con i migliori mezzi possibili.

Diamo a ciascuno l'occasione di essere ascoltato, di essere consolato se piange, di ricevere aiuto se lo chiede.

Sarà che, in queste condizioni, l'umanità preferirà l'odio all'amore?
