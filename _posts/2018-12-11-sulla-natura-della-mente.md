---
layout: post
title: Sulla natura della mente ovvero sulla libertà
featured-img: tevere
categories: italian philosophy meditation mind
---


*[...] l'ignorante, pur volendo spesso dire il falso, si trova a dire, suo malgrado, la verità, [...]* - Platone - Ippia minore

*[...] don't take me too seriously. In all my writing and lecturing I exaggerate, because if I don't exaggerate no one will listen.* - Alan Watts


### *Dedica*

*Ho fede che queste parole possano aiutare chi è in balia delle perturbazioni della mente. Allo stesso tempo, so che poche persone le leggeranno e - per la stessa natura della mente - pochissime persone le intenderanno.*

*Se, terminata la lettura, vivrete qualcosa che non sospettavate esistere o se - meglio ancora - vivrete qualcosa che saprete di aver già vissuto, sapremo di esserci compresi.*

*Se, tuttavia, non vivrete nulla del genere, abbiate pazienza: può essere necessario un certo tempo prima che queste parole abbiano senso.*

*In questo caso vi consiglio due strade:*

- *Concentratevi su quelle parti su cui non siete d'accordo: mettetele alla prova confrontandole con la vostra esperienza e con la vostra vita quotidiana. Se non vi sono parti su cui non siete d'accordo, concentratevi allo stesso modo su quelle che vi sembra di non aver capito.*
- *Ignorate queste parole. Andate avanti con la vostra vita senza preoccuparvene. Le risposte che cercate arriveranno in un altro modo.*

*Vi ringrazio se decidete di leggere il resto.*


## 1. La mente è instabile

**Dopo aver letto questo paragrafo, rimanete sessanta secondi immobili senza pensare a nulla. Nessuna parola, nessuna immagine o emozione, nessun ricordo, nessuna preoccupazione, nessuna fantasticheria.**

Se vi è riuscito, potete forse smettere di leggere.

Se non siete riusciti a farlo, avrete vissuto in prima persona uno degli stati della mente: l'instabilità. Riusciamo forse a decidere quando pensare e quando non pensare?


## 2. La mente instabile non sceglie di cosa occuparsi

**Pensate per sessanta secondi a un animale.**

A che animale avete pensato? Forse a un animale da compagnia - ad esempio un cane o un gatto - con cui avete vissuto? Oppure a un animale selvaggio come una tigre o un elefante? O altro ancora... 

Quali caratteristiche di quell'animale vi sono venute alla mente? La forma? Il colore? Il verso, l'odore, il luogo dove vive? Le abitudini? Vi siete ricordati di una volta in cui avete visto quest'animale, dal vivo o in un'immagine?

*Perché avete scelto di pensare proprio a **quell'animale** e non a un'altro? E perché avete scelto di pensare a certe caratteristiche e non ad altre? Avete scelto a quale animale pensare e in che forma?*


## 3. Il mondo influenza gli oggetti della mente instabile

Perché avete pensato a un animale? Non vi sto prendendo in giro, so bene che cosa ho scritto sopra, ma ora vi sto chiedendo: come è possibile che qualche parola abbia fatto  affiorare tutte queste forme nella vostra mente? Quali altri elementi possono influenzare la vostra mente? Un suono? Un'immagine? Un luogo? La presenza di un'altra persona? La vostra salute? Il vostro respiro?

*In generale, le persone si considerano - almeno in parte - libere. Ma qual è questa libertà se non possiamo decidere né quando pensare né a cosa pensare e se addirittura moltissimi elementi su cui non abbiamo il controllo possono influenzare la nostra mente?*

*Inoltre, in generale, le persone si fidano della propria mente. Non tutte le azioni derivano da un'attività mentale, ma molte di quelle azioni che sono considerate importanti (come prendere decisioni a lungo termine sul corso della nostra vita, conversare con persone a noi vicine, chiarire i nostri sentimenti, ..., o persino sfamarci, trovare un riparo, salvare una vita, ...) sono spesso accompagnate da un'intensa attività mentale. Come possiamo affidare queste azioni al lavoro della mente, che sembra essere totalmente fuori controllo?*


## 4. La mente può sempre ingannarsi

Tutte le persone si sbagliano. Possiamo dimenticarci dove abbiamo messo un oggetto, o di un appuntamento. Possiamo vedere qualcosa e scambiarla per qualcos'altro. Possiamo sperare o pianificare qualcosa che poi non corre come ci aspettavamo.

*Non dovremmo allora dubitare di tutto? Dubitare che il sole sorgerà domani o che stiamo respirando? Perché non lo facciamo?*

*Non decidiamo quando pensare, né a cosa pensare. La nostra mente è influenzata da quello che ci circonda e il contenuto stesso dei nostri pensieri può trarci in inganno.*


## 5. La mente può far muovere il corpo

**Se potete, sollevate la mano destra, oppure la sinistra, oppure battete le ciglia o fate qualsiasi altro movimento.**

Se non potete muovere nulla, potete forse smettere di leggere.

Se avete mosso qualche parte del vostro corpo, allora avrete avuto esperienza di come la mente può far agire il corpo.

*Non decidiamo quando pensare, né a cosa pensare. La nostra mente è influenzata da quello che ci circonda e il contenuto stesso dei nostri pensieri può trarci in inganno: la mente può farci muovere ed agire nel mondo in modo confuso.*


## 6. La decisione è un'attività della mente

**Decidete come volete muovere la mano destra o qualsiasi altra parte del corpo, poi muovetela tra cinque secondi.**

Se non vi è riuscito, potete forse smettere di leggere.

Altrimenti avrete vissuto in prima persona l'esperienza della decisione.

*Avete davvero deciso, o avete solo avuto la sensazione di aver deciso, mentre ciò che avete deciso si è semplicemente presentato?*


### *Riflessione*

*Vi invito a rileggere i sei punti elencati qui sopra e a considerare le seguenti parole:*

*L'attività della mente non è libera. Non decidiamo quando o cosa pensare, cosa decidere. Non siamo liberi da inganni ed errori. Abbiamo dubbi e teniamo opinioni opposte anche più volte nel corso di un minuto. L'attività della mente è colpita da distrazioni e suggestioni esterne, e dall'effetto delle parole e dei gesti delle altre persone. Ci muoviamo nel mondo così come una barchetta nel mezzo di una tempesta implacabile. Di quali pensieri possiamo fidarci? Cosa possiamo sperare? Quali sono le scelte giuste da prendere?*

*A nostra volta, le nostre parole e azioni frutto di una mente instabile hanno effetto sulle altre persone, così che noi stessi ripetiamo e trasmettiamo instabilità nel mondo e alle altre persone. Qualcuno ci dice qualcosa e noi rispondiamo. Da dove provengono queste parole? Dove hanno origine le nostre azioni?*


## 7. L'origine dell'attività della mente non può essere descritta a parole

*Possiamo dire: "Sto pensando a un gelato", "Mi sono ricordato di una persona", "Voglio andare al cinema", ... Possiamo usare le parole per descrivere l'attività della mente, ma se ci chiediamo perché la nostra mente sia occupata con quest'attività e non da un'altra o da nessuna, non possiamo rispondere completamente.*

*Potremmo rispondere: "Penso a un gelato perché ho fame" oppure "Mi ricordo di quella persona perché sono passato vicino alla sua casa", ecc., ma la risposta sarà sempre aperta a nuove domande: "Perché proprio questo pensiero e perché proprio ora?". Non pensiamo a un gelato ogni volta che abbiamo fame e non tutte le volte che passiamo accanto a una casa che conosciamo ci ricordiamo di chi abita là.*


## 8. La comprensione è l'effetto della comunicazione

Prima avete mosso una parte del vostro corpo: nel farlo avete mostrato che esiste una comprensione tra me e voi.

*Quando parlo di comprensione non intendo l'essere d'accordo. Potete forse non sentirvi in accordo con queste parole, ma esse hanno un effetto su di voi. Quest'effetto è la comprensione.*

*Così se dico: "Questo è un bel quadro", "Chiudete la finestra", "Avete dormito bene la scorsa notte?", ecc. considererò comprensione **qualsiasi** effetto queste parole abbiano su di voi. La comprensione tra persone si mostra nell'azione che accompagna e segue la comunicazione.*


## 9. La gioia è una qualità di tempo

**Pensate per sessanta secondi all'ultima volta che avete provato gioia. Concentratevi sul ricordo e sulle sensazioni che avete provato**

Se non riuscite a pensare a nulla, potete forse smettere di leggere.

Anche se in questo momento questo pensiero potrà essere doloroso, vi ricorderete di alcune sensazioni piacevoli (pensieri, emozioni o immagini, ad esempio). Alcune di queste sensazioni saranno senz'altro collegate a un'azione esterna (ad esempio, la carezza data da una persona amata o l'ascolto di una musica), ma alcune di esse o almeno i loro effetti si sono protratti **oltre** il momento che li ha causati. 

*Non sarebbe meglio se queste sensazioni piacevoli ci accompagnassero sempre o almeno più spesso?*

*Quando provavate gioia, desideravate forse che qualcosa fosse diverso da come era? Desideravate essere da un'altra parte, o con altre persone, o di fare qualcos'altro o ancora di essere in qualche diversi da come eravate?*


### *Invito*

*Se accettiamo che l'attività della mente è al di là del nostro controllo e se molte delle nostre azioni più importanti sono decise dall'attività della mente, allora ci sarà chiaro che siamo senza scampo: destinati a vivere un'esistenza instabile a causa di una mente instabile.*

*Inoltre, ci sarà chiaro che non siamo liberi e che la libertà è solo un'illusione.*

*Tutto ciò che è stato ottenuto dagli sforzi di molte persone, come l'arte, le scienze, i governi, ci sembrerà quasi impossibile e frutto di una specie di strano miracolo oppure di una maledizione. Ci sembreranno maledizioni le guerre, la violenza, le ingiustizie.*

*La mente instabile ci spinge ora di qua ora di là e i tempi di gioia appaiono e scompaiono al di là del nostro controllo.*

*Vi invito a meditare. Per meditare intendo osservare: osservatevi e osservate le persone che vi circondano. Prendete almeno qualche minuto tutti i giorni per osservare la vostra mente, le vostre azioni e quelle delle altre persone.*

*D'accordo con la mia esperienza, la meditazione contribuisce a calmare l'instabilità della mente. Ma senza dubbio non è l'unico modo di farlo.*

*Vi invito a dubitare della separazione. Ogni volta che un pensiero vi suggerisce che siete separati dal resto delle persone, o che le persone si dividono in "noi" e "loro" (in base alle preferenze personali, al sesso, ai partiti politici, alla nazionalità, ecc.) osservate come siete in relazione con tutte le persone, e osservate come tutte le persone siano, come voi, in balia dell'instabilità della mente.*

*Cercate uno sguardo d'amore. Se anche non siamo davvero liberi, possiamo pur sempre utilizzare l'illusione di esserlo per agire nel mondo: scegliamo di accettare, di osservare, di essere presenti, di essere sinceri e completi, di ascoltare e consolare, di essere giusti.  Quando incontriamo qualcuno, scegliamo di essere il tipo di persona che vorremmo incontrare. Accettiamo che la comprensione, frutto dell'incontro, consiste esattamente negli effetti dell'incontro e che quegli effetti sono ciò che abbiamo voluto, anche se il nostro pensiero era differente.*

*Questo è appena un invito, perché l'instabilità della vostra mente e gli effetti del mondo, delle altre persone e delle loro menti instabili presto cancelleranno la memoria di queste parole dalla vostra mente. Ma se sentirete un cambiamento allora ci saremo compresi.*
